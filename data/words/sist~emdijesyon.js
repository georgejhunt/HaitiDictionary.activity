showWord(["","Nan sistèm dijesyon an gen trip yo (kanal alimantè), gen fwa-a ak pankreya-a. Enèji nou depanse pou nou viv, mache, travay eltr.., se nan manje yo li sòti. Yon moun ki viv 60 ane manje apeprè 60 mil liv manje pandan lavi li. Manje moun manje kraze an miyèt mòso pou enpe ka pase antre nan san li. Dijesyon a kòmanse nan bouch epi li fini nan dèyè (rektòm), yon distans ki reprezante 30 pye an longè, si trip yo deploye. Anpremye manje a kraze ak dan epi melanje ak saliv. Lang nan kage manje a desann nan ezofaj la ki gide manje kraze a nan lestomak. Nan lestomak la manje a melanje ak lòt pwodui pou fè manje a tounen pire. Apresa li desann nan ti trip yo (ti entesten). La li vin dijere plis ak pwodui dijesyon ki soti nan pankreya vin kontre ak manje a nan ti trip yo. Se nan ti trip yo tou pati manje ki pi byen kraze yo (ki pi piti yo) kòmanse ap pase nan kapilè yo pou ale nan san, epi san an pote yo ale toupatou nan kò a. Manje ki nan trip la ki pa sèvi yo, yo ale nan gwo trip (gwo entesten), yo kontinye desann, yo pèdi dlo jiskaske yo vin al pase an twou dèyè (rektòm) epi elimine."
])