showWord(["np. ","1885-1919. Chèf kako ki te kont dominasyon meriken, li te òganize gwoup moun ki al andeyò epi ki lite pou konbat Ameriken yo. Yo te rive touye l 31 Oktòb  1919. Chalmay Peralt fèt nan vil Ench (Hinche) 7 Oktòb 1885. Li te pitit yon nèg ki te gen anpil tè. Peralt te al lekòl segondè nan lekòl Senlui Degonzag. Chalmay se bòfrè Orès Zamò. Li te antre nan lame, apresa li te kòmandan nan lavil Leyogàn epi nan Pòdpè. Lè lame ameriken debake Ayiti 28 Jiye 1915, Chalmay refize renmèt pòs li epi li antre nan rebelyon ame. Ameriken yo te jije l epi kondane li pou fè travay fòse. Se konsa li te vin ap fè kòve bale lari. Yon jou li sove epi li òganize ak yon gwoup yo rele kako pou lite kont lame ameriken ki te okipe tè Ayiti. Li te vle mete lame ameriken an deyò nan peyi a. Ameriken yo peye yon espyon pou enfiltre kako yo. Se konsa yo vin konnen tout pozisyon ak deplasman Peralt. Yo pran l nan yon pyèj epi yo tire l 31 Oktòb 1919. Ayisyen konsidere Peralt kòm senbòl rezistans kont okipasyon militè etranje."
])