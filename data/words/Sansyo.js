showWord(["","Gen senk sans prensipal: Vizyon ògàn zyye, tande ògàn zòrèy, pran odè ògàn nen, pran gou ògàn lang, touche ògàn po. 1. Zye se ògàn vizyon. Zye se yon boul ki kouvri ak yon vwal blan epi ki ranpli. Sou devan zye a gen yon pati ki transparan (kòne) ki kouvri iris la. Nan iris gen pigman, ki bay zye moun koulè. Nan mitan iris la gen yon ti twou ki ka louvri osinon fèmen. Sa se pipiy zye-a. Lè gen anpil limyè, pipiy la fèmen plis, lè pa gen anpil limyè, pipiy la louvri plis. Limyè ki antre anndan pipiy la al pase nan yon lantiy ki fòme yon imaj sou fon zye-a, sou retin nan. Retin nan pèmèt enfòmasyon ale nan sèvo a an pasan nan nè optik la. 2. Zòrèy se ògàn tande. Son antre nan zòrèy epi li al fè tenpan yo vibre. Vibrasyon sa yo reveye twa ti zo (mato, anklim, etrye) epi nè tande a pote enfòmasyon an nan sèvo-a. Lè likid ki anndan zòrèy yo pa ekilibre sa bay moun maldemè, lè yo monte bato. 3. Nen se ògàn pou pran odè. Nan moun sans pran odè-a devlope, men gen bèt ki genyen l pi byen devlope toujou. Yon moun ka distenge 4,000 diferan odè. Li rive ka fè distenksyon yo paske li gen yon seri nè-reseptè (detektè) ki kouvri tout anndan nen li. Sans pran odè-a kòmanse devlope byen bonè lè yon timoun fèk fèt. Men tou, lè moun ap granmoun se sans pran odè a ki ale pi vit. 4. Lang se ògàn pou pran gou. Lang moun gen depase 10,000 papiy (nè-reseptè-detektè lang) pou pran gou. Gen kèk papiy tou nan gòj ak nan palè a (anlè lang nan). Gen kat gou prensipal nou ka rekonèt; se dous (sikre), se anmè, se si (asid) se sale. Chak gou sa yo gen seksyon pa yo nan lang nan ki pou detekte yo. Gou anmè nou pran l nan zòn sou kote lang nan; gou dous nou pran l nan pwent lang nan, gou si nou pran l nan seksyon pa dèyè lang nan. 5. Sans touche a gen senk sansasyon ki reyini ansanm; gen sansasyon touche, gen sansasyon doulè, gen sansasyon presyon, gen sansasyon cho epi gen sansasyon frèt. Chak sansasyon sa yo gen nè-detektè pa yo ki toupatou sou selil po moun. Tout kote yo pa gen menm sansiblite. Gen kote ki gen plis nè detektè pase lòt. Pwent dwèt moun pi sansib pase koud bra moun."
])