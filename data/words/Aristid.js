showWord(["np.","Sikològ, teyolojyen, ekriven, politisyen,  prezidan Ayiti 1991 - 1996. Li fèt nan Pòsali (Sid) 15 Jiyè 1953. Li al lekòl primè Pòtoprens epi lekòl segondè Okap (Depatman Nò), nan Kolèj Nòtredam. Li etidye Dominikani, Itali, Izrayèl, Kanada. Li vin prèt Salezyen 3 Jiyè 1982. Li vin pran lakòz moun pòv yo oserye, li fè prèch ak diskou pou l defann dwa moun sa yo. Aristid te gen yon filozofi ki vle pou tout moun se moun, pou gouvènan sèvi tout moun sitou moun ki pi pòv yo. Li vin kandida e li  pase nan eleksyon prezidansyèl nan dat 16 Desanm 1990.  Dapre listwa, se premye prezidan ki monte dapre eleksyon dirèk, ak patisipasyon tout pèp la. Li prete sèman 7 Fevriye 1991. Apre sèt mwa opouvwa, jou ki te 16 desanm 1991 lame Ayiti ak jeneral Sedras alatèt, te bay gouvenman Aristid la yon koudeta. Prezidan Aristid pati nan egzil. Pandan tout tan li deyò a Gouvènman li an kontinye ap fonksyone ak biwo li nan Wachinntonn DC. Ameriken epi OEA, yo chwazi dat 30 Oktòb 1993 pou prezidan Aristid tounen nan peyi a kòm prezidan an fonksyon. Kom sa pat rive fèt, Nasyonzini ak Ameriken kolabore pou voye militè Ayiti pou fè plas pou Aristid tounen. 15 Oktòb 1994 Prezidan Aristid retounen Ayiti kòm prezidan pou kontinye manda li. Nan dat 16 Desanm 1995, vin gen yon eleksyon prezidansyèl, Rene Preval pase kòm prezidan, li ranplase Aristid. Aristid vin kite pè, li marye ak yon avoka, Mildrèd Twouyo, yo fè yon timoun nan dat uit Novanm 1996, ki rele Kristin (Christine). Yo fè yon lòt pitit fi an 1998."
])